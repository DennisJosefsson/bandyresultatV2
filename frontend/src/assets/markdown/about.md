Vi har väl alla någon gång undrat hur det var, den där bandyvintern [1968/69](https://bandyresultat.se/season/1969?women=false) när Katrineholm vann SM-guld. När de slogs mot Hälleforsnäs och Örebro i södra serien, och hade sällskap av Värmbol. Kokade Närke och västra Sörmland av bandyeufori? Kunde man gå ut utan att få en tackling av Håkan Spångberg?

Sådant får man inte nödvändigtvis reda på här. Däremot kan man hitta resultaten, och det är just det som är syftet med den här sidan. Om du undrar över ett bandyresultat från förr eller vill jämföra två eller kanske fyra klubbar, så är målbilden att du ska kunna göra det här.

Än så länge en målbild, för även om det är ganska så nära när det gäller herrarnas högsta serie så har det varit bra mycket knepigare att hitta gamla resultat från damernas matcher (särskilt från tiden före 1990). Ovärderligt bidrag av Ingemar Ekelund från Eksjö har gjort så att det nu enbart saknas två säsonger av damernas resultat i högsta serien, de två första. Jag vill också tacka Johan Svedbom, Fredrik Axelsson och Stefan Svensson för bidrag till sidan.

Vad man däremot inte kommer att hitta är spelarstatistik. Tyvärr, för det är något som verkligen behövs. Men så länge det inte finns något någorlunda enkelt sätt att sammanställa sådan statistik så får det vänta.

Jag som står bakom det här heter Dennis Josefsson, och jag kommer från Vetlanda. Det hade förmodligen inte blivit något av detta om det inte funnits föregångare som förenklat datainsamlingen och stått för inspiration. Då tänker jag närmast på [Jimbobandy](https://web.archive.org/web/20150222174940/http://www.jimbobandy.nu/) och [bandysidan.nu](http://www.bandysidan.nu/).

#### Det kostar inget att fråga

Jag kan inte lova något, men det är ju så att det går att ta reda på annan statistik än den som presenteras här. Så har du en specifik fråga så är det bara att kontakta mig, på [Twitter](https://twitter.com/_DennisJ_) eller via [mail](mailto:dennis@bandyresultat.se). Förmodligen är även jag själv intresserad av svaret, om jag bara hade vett att fråga.

Vill man ändå bidra med en korv med bröd till nästa bandymatch så kan man swisha till 0738137187. Märk kuvertet "bandy, bandy, bandy".
